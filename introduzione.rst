Introduzione
============

Questo documento individua e descrive la metodologia per classificare i
prodotti e i servizi digitali menzionati nel Piano nazionale di
digitalizzazione del patrimonio culturale (PND), al fine di ordinarne le
diverse tipologie e orientare così il lettore. Queste Linee guida non
sono state redatte per progettare i singoli servizi digitali citati,
bensì per delineare nelle fasi di programmazione il posizionamento
preliminare di un determinato servizio nei relativi processi.

Il documento illustra tre ambiti principali, tra loro interrelati:

1. l’individuazione dei prodotti realizzabili e dei servizi erogabili a
   partire dalla messa a disposizione di risorse e contenuti digitali
   del patrimonio culturale (cfr. cap. :ref:`definizione_prodotti_servizi`);

2. la definizione dei processi *end-to-end* ad essi sottesi (cfr. cap.
   :ref:`analisi_processi_end-to-end`);

3. l’analisi dei modelli di gestione applicabili per la creazione di
   valore culturale, sociale ed economico (cfr. cap. :ref:`possibili_modelli_di_gestione`).

L’obiettivo è fornire agli istituti culturali cui si rivolge il
PND [1]_, *in primis* a quelli pubblici, una base conoscitiva per
comprendere i pro e i contro delle soluzioni adottabili, dal momento che
le scelte devono essere effettuate in funzione del grado di maturità
digitale [2]_ e dopo aver attentamente valutato alcuni aspetti-chiave
(es. target utenti e profilazione audience, base dati a disposizione,
budget minimo, competenze interne, ecc.). Pertanto l’invito rivolto agli
istituti culturali, seppur caratterizzati da sistemi organizzativi e
scopi differenti, è quello di attingere alle conoscenze esposte nel
presente documento e, commisurandole al proprio contesto, comprendere
come possano creare opportunità di sviluppo. La mappatura dei
prodotti/servizi digitali, la definizione dei processi ad essi riferiti
e il confronto dei modelli di gestione applicabili [3]_ sono strumenti
conoscitivi per rendere più efficiente l’implementazione delle nuove
tecnologie rispetto al patrimonio culturale pubblico.

Nello specifico, per la mappatura dei processi *end-to-end* il documento
comprende tutti i processi attinenti alle funzioni e alle azioni di
condivisione e utilizzo di contenuti digitali dei luoghi della cultura:
poiché le Linee guida sono un allegato del PND – e ne costituiscono
parte integrante – l’oggetto di interesse del presente documento è il
patrimonio culturale digitale e, in particolare, la sua valorizzazione
mediante la definizione di un sistema di riferimento comprendente
prodotti e servizi digitali, processi e modelli di gestione creati a
partire dalle risorse digitali del patrimonio culturale.

Il documento illustra pertanto gli strumenti fondamentali per
classificare i servizi digitali, comprenderne i processi sottostanti e
sperimentare i relativi modelli di gestione, al fine di guidare la
progettualità degli istituti; nel quadro della ricerca di una
sostenibilità operativa raggiungibile a livello nazionale, risulta
cruciale la possibilità-necessità di “fare sistema” adottando strategie
comuni o comunque confrontabili.

.. _Scopo del Piano e destinatari: https://docs.italia.it/italia/icdp/icdp-pnd-docs/it/v1.0-giugno-2022/scopo-del-piano-e-destinatari.html

.. [1] Cfr. `Scopo del Piano e destinatari`_, documento principale; in
   particolare: “Il PND costituisce la visione strategica con la quale
   il Ministero della cultura intende promuovere e organizzare il
   processo di trasformazione digitale nel quinquennio 2022-2026 nei
   diversi settori dell’ecosistema culturale, rivolgendosi in prima
   istanza ai musei, agli archivi, alle biblioteche, alle
   soprintendenze, agli istituti e ai luoghi della cultura pubblici che
   conservano, tutelano, gestiscono e/o valorizzano beni culturali; per
   questo costituisce anche il contesto strategico, intellettuale e
   tecnico di riferimento per la realizzazione degli obiettivi del Piano
   Nazionale di Ripresa e Resilienza (PNRR). (…) Per tali
   caratteristiche, il PND può costituire un utile riferimento
   metodologico e operativo per tutte le istituzioni e per i
   professionisti che, in ambito sia pubblico che privato, si
   riconoscono nei valori qui enunciati”.

.. _Introduzione alla metodologia per la valutazione della maturità digitale degli istituti culturali: https://docs.italia.it/italia/icdp/icdp-pnd-maturita-docs/
.. [2] Cfr. `Introduzione alla metodologia per la valutazione della maturità digitale degli istituti culturali`_, allegato tecnico n. 5 del PND.

.. [3] In particolare, con il termine servizi si fa riferimento alle
   diverse tipologie di prodotti realizzabili e di servizi erogabili in
   formato digitale da parte della Digital Library e degli istituti
   culturali, nell’ambito dello sviluppo della strategia elaborata nel
   Piano nazionale di digitalizzazione del patrimonio culturale; per
   processi si intendono invece i procedimenti che i luoghi della
   cultura possono attivare nel momento in cui decidono di rendere
   fruibili online dati, risorse e contenuti digitali del patrimonio
   culturale, mentre per modelli di gestione si intendono i diversi
   sistemi adottabili per la gestione e la valorizzazione, anche
   economica, del patrimonio culturale digitalizzato.
