Processo 3 \| I luoghi della cultura e/o gli utenti utilizzano i contenuti digitali, rielaborati con un valore aggiunto, per finalità espositive, educative, editoriali e commerciali
=====================================================================================================================================================================================

Questo processo abilita la produzione di prodotti e servizi a valore
aggiunto a partire dai contenuti messi a disposizione dai luoghi della
cultura e dagli utenti. Per “valore aggiunto” si intende la
rielaborazione dei contenuti per creare nuove o più ampie possibilità di
fruizione del patrimonio (valore sul valore). Questi prodotti e servizi,
descritti nel successivo par. 3, posso essere realizzati dagli stessi
luoghi della cultura – anche in accordo con terze parti – o da soggetti
esterni, tipicamente imprese culturali e creative, ma anche dai
cosiddetti *prosumer*, intesi come consumatori che diventano a loro
volta produttori, aggiungendo valore [1]_. Prodotti e servizi così
connotati rappresentano il risultato di rielaborazioni (con un valore
aggiunto) realizzate a partire dai dati del patrimonio culturale,
sviluppate per creare nuovi prodotti o servizi, di varia forma e natura
(espositiva, educativa, editoriale, commerciale).

Si riportano di seguito le fasi attivabili da un luogo della cultura
qualora decidesse di generare prodotti o servizi a partire dal proprio
patrimonio digitalizzato.

+---------------------+-----------------------+--------------------+---------------------+
| **Progettazione**   | **Ricerca soluzioni** | **Promozione**     | **Valutazione**     |
+=====================+=======================+====================+=====================+
| -  Definizione      | -  Ricerca e          | -  Promozione      | -  Analisi          |
|    progetto         |    accordi con        |    dei prodotti    |    della            |
|    curatoriale      |    produttori         |    e servizi       |    performance      |
|    (tipologia       |    contenuti          |    realizzati,     |    (ricavi,         |
|    prodotto e       |                       |    in base al      |    engagement       |
|    servizio a       | -  Ricerca e          |    piano di        |    online,          |
|    valore           |    accordi con        |    comunicazione   |    etc.)            |
|    aggiunto,        |    distributori       |    definito        |                     |
|    contenuti        |    contenuti          |                    | -  Programmazione   |
|    coinvolti,       |                       |                    |    di eventuali     |
|    mission,         | -  Ricerca            |                    |    nuove linee      |
|    vision,          |    soluzioni          |                    |    di               |
|    etc.)            |    tecnologiche       |                    |    prodotto         |
|                     |    per                |                    |                     |
| -  Definizione      |    produzione         |                    |                     |
|    del relativo     |    prodotti e         |                    |                     |
|    business         |    servizi            |                    |                     |
|    plan             |                       |                    |                     |
|    (mercato di      | -  Ricerca            |                    |                     |
|    riferimento,     |    soluzioni          |                    |                     |
|    costi e          |    per                |                    |                     |
|    ricavi,          |    strategia di       |                    |                     |
|    strategie di     |    comunicazione      |                    |                     |
|    comunicazione,   |                       |                    |                     |
|    etc.)            |                       |                    |                     |
|                     |                       |                    |                     |
| -  Definizione      |                       |                    |                     |
|    accordi con      |                       |                    |                     |
|    partner          |                       |                    |                     |
|    istituzionali e  |                       |                    |                     |
|    commerciali      |                       |                    |                     |
|    (condivisione    |                       |                    |                     |
|    servizi,         |                       |                    |                     |
|    strumenti)       |                       |                    |                     |
+---------------------+-----------------------+--------------------+---------------------+

*Tabella 5. Sintesi dei processi relativi al riutilizzo dei contenuti
digitali per finalità espositive, educative, editoriali e commerciali*

In questo processo, il ruolo e l’apporto dei soggetti esterni è
centrale; questi possono configurarsi come:

-  meri fornitori di servizi (operatori di mercato), che realizzano una
   progettualità che rimane nel dominio dell’istituto della cultura, che
   avrà quindi anche l’onere della gestione del servizio stesso una
   volta messo in esercizio;

-  partner che co-progettano e co-realizzano i prodotti o servizi
   (tipicamente i concessionari di servizi) a cui spetta in genere anche
   la gestione del servizio in esercizio;

-  soggetti “terzi” (tipicamente il terzo settore o le industrie
   culturali e creative) che realizzano prodotti e servizi per finalità
   non riconducibili alla missione dell’istituto; i processi pertanto
   saranno quelli dell’operatore che eroga il servizio stesso, mentre
   all’istituto culturale spetterà la definizione di adeguate forme di
   accordo o concessione per l’utilizzo dei contenuti (modello
   *royalty-based*).

In questo scenario dovrà essere prestata particolare attenzione alla
definizione dei contenuti dei contratti e degli accordi, sia per
definire con chiarezza i costi diretti e indiretti (talvolta nascosti)
sia per chiarire i modelli di ritorno economico per l’istituzione che
mette a disposizione i contenuti. La fase di valutazione risulta
altrettanto strategica per comprendere se il prodotto/servizio
realizzato sia adeguato alle aspettative degli utenti e possa
raggiungere le finalità programmate.

.. [1] Il lemma *prosumer* è un neologismo anglosassone derivante dalla crasi
   dei termini *producer* e *consumer*. Il valore aggiunto che i
   prosumer realizzano può essere ricompreso nell’area dei prodotti (es.
   utilizzo i contenuti per produrre prodotti da mettere sul mercato),
   dei servizi di trasformazione (es. migliorare la qualità dei
   contenuti associandoli ad altri contenuti), dei servizi di
   condivisione (es. creare spazi collaborativi per la condivisione
   social dei contenuti).
